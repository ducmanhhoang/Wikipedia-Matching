 Nato a Piacenza fu uno tra i maggiori progettisti italiani di autovetture. Dopo gli studi di geometra e il servizio militare aprì nel 1893 una fabbrica di biciclette, attiva sino al 1898. Fu quindi assunto alla Orio e Marchand, azienda piacentina per cui progettò automobili e motocicli sino all'estate 1904. Passò quindi all'Ufficio Tecnico FIAT, collaborando al progetto di alcune vetture da competizione. A fine 1905 si spostò a Milano, realizzando per la Lentz il progetto di una vettura poi realizzata in tre esemplari. Nell'autunno 1906 fu assunto dalla Bianchi per la quale lavorò sino al settembre 1909.Nel 1910 divenne direttore tecnico e capo dell'ufficio progetti del nuovo stabilimento del Portello a Milano di quella che ai tempi era la neonata ALFA, Anonima Lombarda Fabbrica Automobili. La prima automobile progettata fu l'ALFA 24 HP che fu distribuita dal 24 giugno 1910 e che aveva una cilindrata di 4.100 cc con una potenza di 42 hp che faceva raggiungere alla vettura i 100 km/h di velocità.
Il primo anno il modello, robusto e con una bella linea, vendette 50 esemplari. Seguirono progetti di altre automobili più potenti.Nel 1914 Merosi progettò il suo primo motore che aveva un sistema di distribuzione bialbero a 16 valvole (8 per l’aspirazione e 8 per lo scarico), con 4 cilindri, 4.500 cc di cilindrata; questo propulsore equipaggiò anche una vettura esplicitamente da competizione.
L'attività di Merosi continuò durante la prima guerra mondiale con la realizzazione di gruppi elettrogeni e motocompressori per uso militare e uno spostamento (su incarico di Nicola Romeo) presso le Officine Ferroviarie Meridionali nel periodo 1917-1918, riprendendo la progettazione civile nel 1919, sempre per la stessa azienda che nel frattempo aveva cambiato nome in quella che ancor oggi è conosciuta come Alfa Romeo, con la progettazione di un altro motore bialbero. All'inizio degli anni venti uscì la lussuosa Alfa Romeo G1.Merosi riconobbe da sempre anche l'importanza delle corse automobilistiche per lo sviluppo e l'immagine dell'azienda. Nel 1911 l'ALFA partecipò per la prima volta alla Targa Florio con la 24HP mentre la prima vittoria a questa storica competizione è datata 1923.Le successive auto, queste vere e proprie vetture da corsa, furono l'Alfa RL, l'Alfa RM e l'Alfa P1.Nell'aprile 1926 Giuseppe Merosi lasciò l'azienda e fu sostituito da Vittorio Jano. Lavorò successivamente per altre aziende del ramo tra cui l'Isotta Fraschini, tornando ancora all'Alfa Romeo durante la seconda guerra mondiale tra il 1941 e il 1943. Si è spento all'età di 84 anni a Lecco.
