FoglieLe foglie sono aghiformi, sottili e slanciate; di colore blu-verde, possono essere lunghe fino a 15 cm e sono raccolte in gruppi di cinque, portati su rami pelosi di colore giallo-marrone.
I frutti sono di colore giallo-marrone e hanno forma cilindrica. Sono lunghi circa 15 cm e penduli; sono inoltre piuttosto resinosi. I semi sono lunghi circa 6-8 mm e hanno un'ala lunga circa 2 cm.
Distribuzione e habitatIl pino bianco messicano è diffuso soprattutto in Messico (negli stati di Guerrero, Oaxaca, Chiapas e Veracruz) e in Guatemala, ma lo si può trovare anche in Honduras e El Salvador.
È un albero di montagna che cresce in zone soleggiate e relativamente umide con discrete precipitazioni estive, sebbene le popolazioni più orientali e meridionali si trovino in zone ben più umide. Necessita di terreni ben drenati. Tollera climi subtropicali e temperati. 
ImpiegoÈ coltivato come pianta ornamentale ma anche a scopo commerciale per l'industria della carta in varie parti del mondo, in aree sia tropicali che temperate: sui rilievi del Kenya, della Tanzania e dell'Angola, in Sudafrica, nel Brasile meridionale, nel nord dell'India, in Argentina, Australia e Nuova Zelanda. Nelle Isole Britanniche e negli Stati Uniti è coltivato solo a scopo ornamentale e lo si può trovare in parchi e giardini. Esistono diverse sottospecie e varietà.
Sebbene sia originario di zone prettamente tropicali (poiché il suo areale di distribuzione si trova interamente a sud del Tropico del Cancro) è in grado di tollerare anche temperature decisamente basse. 
È un albero moderatamente sensibile al fungo parassita Cronatrium ribicola, sebbene sia più resistente ad esso rispetto ad altre conifere del continente americano.
